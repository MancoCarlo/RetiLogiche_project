# RetiLogiche_project
<h3>Descrizione generale</h3>
La specifica della Prova finale (Progetto di Reti Logiche) 2019 è ispirata al metodo di codifica a bassa dissipazione di potenza denominato <b>Working Zone</b>.
Il metodo di codifica Working Zone è un metodo pensato per il Bus Indirizzi che si usa per trasformare il valore di un indirizzo quando questo viene trasmesso, se appartiene a certi intervalli (detti appunto working-zone). Una working-zone è definita come un intervallo di indirizzi di dimensione fissa (Dwz) che parte da un indirizzo base. All’interno dello schema di codifica possono esistere multiple working-zone (Nwz).

Lo schema modificato di codifica da implementare è il seguente:

* se l’indirizzo da trasmettere (ADDR) non appartiene a nessuna Working Zone, esso viene trasmesso così come è, e un bit addizionale rispetto ai bit di indirizzamento (WZ_BIT) viene messo a 0. In pratica dato ADDR, verrà trasmesso WZ_BIT=0concatenato ad ADDR (WZ_BIT & ADDR, dove & è il simbolo di concatenazione);

* se l’indirizzo da trasmettere (ADDR) appartiene ad una Working Zone, il bit addizionale WZ_BIT è posto a 1, mentre i bit di indirizzo vengono divisi in 2 sotto campi rappresentanti: 

  * Il numero della working-zone al quale l’indirizzo appartiene WZ_NUM, che sarà codificato in binario

  * L’offset rispetto all’indirizzo di base della working zone WZ_OFFSET, codificato come one-hot (cioè il valore da rappresentare è equivalente all’unico bit a 1 della codifica).

In pratica dato ADDR, verrà trasmesso WZ_BIT=1 concatenato ad WZ_NUM e WZ_OFFSET (WZ_BIT & WZ_NUM & WZ_OFFSET, dove & è il simbolo di concatenazione)

Nella versione da implementare il numero di bit da considerare per l’indirizzo da codificare è 7. Il che definisce come indirizzi validi quelli da 0 a 127. Il numero di working-zone è 8 (Nwz=8) mentre la dimensione della working-zone è 4 indirizzi incluso quello base (Dwz=4). Questo comporta che l’indirizzo codificato sarà composto da 8 bit: 1 bit per WZ_BIT + 7 bit per ADDR, oppure 1 bit per WZ_BIT, 3 bit per codificare in binario a quale tra le 8 working zone l’indirizzo appartiene, e 4 bit per codificare one hot il valore dell’offset di ADDR rispetto all’indirizzo base. 

Il modulo da implementare leggerà l’indirizzo da codificare e gli 8 indirizzi base delle workingzone e dovrà produrre l’indirizzo opportunamente codificato.

<b>Dati:</b>
I dati ciascuno di dimensione 8 bit sono memorizzati in una memoria con indirizzamento al Byte partendo dalla posizione 0. Anche l’indirizzo che è da specifica di 7 bit viene memorizzato su 8 bit. Il valore dell’ottavo bit sarà sempre zero.

* Le posizioni in memoria da 0 a 7 sono usati per memorizzare gli otto indirizzi base
delle working-zone:
  * 0 - Indirizzo Base WZ 0
  * 1 - Indirizzo Base WZ 1
  * ...
  * 7 - Indirizzo Base WZ 7
* La posizione in memoria 8 avrà al suo interno il valore (indirizzo) da codificare (ADDR);
* La posizione in memoria 9 è quella che deve essere usata per scrivere, alla fine, il valore codificato secondo le regole precedenti.

<b>Note ulteriori sulla specifica</b>
* Nella codifica 1 hot si consideri il bit 0 come il meno significativo. In pratica:
  * WZ_OFFSET = 0 è codificato one hot come 0001;
  * WZ_OFFSET = 1 è codificato one hot come 0010;
  * WZ_OFFSET = 2 è codificato one hot come 0100;
  * WZ_OFFSET = 3 è codificato one hot come 1000;
* Riprendendo ancora la specifica, il valore codificato sarà così composto:
  * Bit 7: valore del singolo bit di WZ_BIT;
  * Bit 6-4: valore codificato binario di WZ_NUM;
  * Bit 3-0: valore codificato one-hot di WZ_OFFSET
* Se serve, si consideri che gli indirizzi base delle working-zone non cambieranno mai all’interno della stessa esecuzione;
* Il modulo partirà nella elaborazione quando un segnale START in ingresso verrà portato a 1. Il segnale di START rimarrà alto fino a che il segnale di DONE non verrà portato alto; Al termine della computazione (e una volta scritto il risultato in memoria), il modulo da progettare deve alzare (portare a 1) il segnale DONE che notifica la fine dell’elaborazione. Il segnale DONE deve rimanere alto fino a che il segnale di START non è riportato a 0. Un nuovo segnale start non può essere dato fin tanto che DONE non è stato riportato a zero. Se a questo punto viene rialzato il segnale di START, il modulo dovrà ripartire con la fase di codifica.

<b>ESEMPIO:</b>
La seguente sequenza di numeri mostra un esempio del contenuto della memoria al termine di una elaborazione. I valori che qui sono rappresentati in decimale, sono memorizzati in memoria con l’equivalente codifica binaria su 8 bit senza segno.

* CASO 1 CON VALORE NON PRESENTE IN NESSUNA WORKING-ZONE

Indirizzo Memoria | Valore | Commento
---- | ---- | ----
0 | 4 | Indirizzo Base WZ 0
1 | 13 | Indirizzo Base WZ 1
2 | 22 | Indirizzo Base WZ 2
3 | 31 | Indirizzo Base WZ 3
4 | 37 | Indirizzo Base WZ 4
5 | 45 | Indirizzo Base WZ 5
6 | 77 | Indirizzo Base WZ 6
7 | 91 | Indirizzo Base WZ 7
8 | 42 | ADDR da codificare
9 | 42 | Valore codificato in OUTPUT

* CASO 2 CON VALORE PRESENTE IN UNA WORKING-ZONE

Indirizzo Memoria | Valore | Commento
---- | ---- | ----
0 | 4 | Indirizzo Base WZ 0
1 | 13 | Indirizzo Base WZ 1
2 | 22 | Indirizzo Base WZ 2
3 | 31 | Indirizzo Base WZ 3
4 | 37 | Indirizzo Base WZ 4
5 | 45 | Indirizzo Base WZ 5
6 | 77 | Indirizzo Base WZ 6
7 | 91 | Indirizzo Base WZ 7
8 | 33 | ADDR da codificare
9 | 180 | Valore codificato con in OUTPUT (1 - 011 - 0100)
